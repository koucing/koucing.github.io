# Podmínky spolupráce - Koučování

## Kouč
Jaroslav Henner, tel: 725 580 001

Kouč a klient spolu pracují na realizaci vytyčených klientových cílů. Klient do tohoto procesu
vloží svou energii, úsilí a čas a kouč veškeré své znalosti a dovednosti, které bude užívat
v souladu s Etickým kodexem kouče (viz příloha č. 2).

### Závazek kouče
<!---
Jsem certifikovaný kouč a člen mezinárodní asociace koučů. -->Zavázal jsem se dodržovat Etický
kodex, který je součástí těchto podmínek. Moje porušení tohoto kodexu opravňuje klienta
k odstoupení ze spolupráce.

### Práce v terénu
Každé sezení je zakončeno konkrétním akčním plánem a časem jeho realizace. Tento plán si tvoří
klient sám během sezení. Kouč doporučuje, aby jej klient vždy informoval, zdají-li se mu
odsouhlasené akční kroky jako nedostačující, či naopak velká výzva. Kouč od klienta očekává
splnění toho, co bylo dohodnuto během sezení a preferuje přehodnocení akčních kroků před
tím, než aby nebyly realizovány vůbec.

### Změna času domluveného sezení
Kouč žádá klienta, aby koučinku udělil nejvyšší prioritu. Nakonec kouč pracuje na tom, co si
klient sám určil jako nejvíce důležité. Sezení se nepřevádějí do dalšího týdne a jsou nezrušitelná.
Dáte-li svému kouči předem vědět, nabídne Vám datum a čas dalšího sezení ve stejném týdnu, v
běžné pracovní době, pouze však bude-li dostupný.

### Další práva a povinnosti

#### Povinnosti klienta
Klient je povinen chodit na dohodnuté schůzky s koučem včas.
Klient má nárok na 2 telefonické konzultace v délce do 10 minut mezi jednotlivými návštěvami.
Pokud je koučink realizován po telefonu nebo prostřednictvím skype, klient je ten, kdo zahajuje
hovor.

#### Práva klienta
Klient má možnost ukončit spolupráci, vždy však minimálně po 3 sezeních, je-li přesvědčen o
tom, že mu tato sezení nepřinášejí požadovaný užitek.

#### Povinnosti kouče
Kouč je povinen přijít připraven a včas na setkání a být klientovi po dobu koučovacího sezení plně k dispozici.

### Ujednání o cenách a úhradách koučinku prostřednictvím telefonické či videokonference
Klient si cenu za první koučingové sezení určí sám a zaplatí ji předem. Může to být 1.-Kč. Může to být i 3000.-Kč i více pokud klient ocenuje kvalitu a koučing má pro klienta smysl a význam. Úhradu kouč přijímá pouze na fakturu. Úhradu přijímá kouč elektronicky. 

Další koučovací sezení si klient a kouč dohodnou individuálně v balíčku např 4 sezení během dvou měsíců aby měl klient dost času na to uskutečnit svůj cíl. Cena těchto balíčků je popsána níže.

Je možné se s koučem domluvit na platbách více koučovacích sezení
najednou, např. v měsíčních platbách.

#### Zrušení telefonické či videokonference
Čas je v našich životech to nejdůležitější. V případě zrušení koučovacího sezení prostřednictvím telefonické či videokonference koučovi vznikla v rozvrhu mezera, která by jinak mohla být použita efektivněji. Proto prosím o dodržení časového plánu. V případě předplaceného koučingu budou účtovány storno poplatky:

| max. 48 hodin před jeho konáním | bez storno poplatků |
| méně než 48 hodin před jeho konáním | 50% storno |
| neomluvená absence nebo omluva v den konání | 100% storno |

# Etický kodex ICF - koučink
## Úvod
ICF se zavázala k zajišťování a k prosazování špičkové úrovně v koučování. ICF proto očekává, že všichni
členové a certifikovaní koučové (koučové, mentoři koučů, supervizoři koučování, trenéři koučů či
studenti) budou dodržovat zásady a principy etického chování. Budou jednat kompetentně a ve své práci
budou efektivně využívat klíčové odborné dovednosti podle ICF.
V souladu se základními hodnotami ICF a s definicí koučování podle ICF je Etický kodex navržen tak, aby
poskytoval vhodné pokyny, definoval zodpovědnosti a vymahatelné normy chování pro všechny členy
ICF a všechny držitele certifikátů ICF, kteří se zaváží k dodržování následujícího Etického kodexu ICF.

## Část první: Definice
• Koučink je partnerství s klienty v jejich v myšlenkovém a tvůrčím procesu, který je inspiruje k
maximalizaci jejich osobního a profesního potenciálu.
• Kouč ICF souhlasí s praktickým využíváním klíčových kompetencí ICF a slibuje dodržování
Etického kodexu ICF.
• Profesionální koučovací vztah existuje, pokud koučování zahrnuje dohodu (včetně smluv), která
definuje odpovědnosti každé strany.
• Role v koučovacím vztahu: V zájmu objasnění rolí v koučovacím vztahu je často nutné rozlišovat
mezi klientem a objednavatelem. Ve většině případů je klient a objednavatel jedna a tatáž
osoba, a proto jsou společně označovány jako klient. Nicméně pro účely identifikace ICF tyto
role definuje následujícím způsobem:
• "Klient/Koučovaný“ je osoba, která je koučovaná.
• "Objednavatelem/Sponzorem" je subjekt (včetně jeho zástupců), platící a / nebo zajišťující
koučovací služby, které mají být poskytnuty. Ujednání dohody o koučování by ve všech
případech měly jasně stanovit práva, role a povinnosti jak pro klienta, tak pro objednavatele,
pokud jsou klient a objednavatel různí lidé.
• Studentem je ten, kdo se zapsal do vzdělávacího programu pro kouče nebo ten, kdo pracuje se
supervizorem koučů či mentorem, aby se učil koučovací proces nebo rozšířil a rozvíjel své
koučovací dovednosti.
• Konflikt zájmů je situace, ve které má kouč značný soukromý nebo osobní zájem ovlivňovat cíl
jeho oficiálních povinností jako kouče a profesionála.

## Část druhá: Standardy etického chování podle ICF
Oddíl 1: Profesionální chování celkově
Jako kouč
1) se chovám v souladu s Etickým kodexem ICF ve všech situacích, včetně výcviku koučování, mentoringu
a supervize koučů.
2) se zavazuji přijmout příslušná opatření, případně kontaktovat ICF, aby se co nejdříve řešilo porušení
nebo možné porušení etiky, týkající se mě nebo ostatních koučů, trenérů či mentorů.
3) komunikuji a šířím dál povědomí o povinnostech stanovených tímto Etickým kodexem ostatním -
organizacím, zaměstnancům, objednavatelům, koučům.
4) se vyhnu protiprávní diskriminaci v pracovních činnostech, včetně věku, rasy, pohlaví, národnosti,
sexuální orientace, náboženství, národnostního původu či zdravotního postižení.
5) ve slovních i písemných prohlášeních uvádím pravdivé a přesné informace o tom, co mohu nabídnout
jako kouč, o tom, co znamená profese kouče nebo ICF.
6) přesně nazývám své koučovací kvalifikace, odbornost, zkušenosti, výcvik, certifikace a akreditace ICF.
7) respektuji a oceňuji příspěvky ostatních a za vlastní vydávám pouze ty materiály, které jsem sám
vytvořil. Beru na vědomí, že porušení tohoto standardu může vést k nároku třetí osoby na právní
náhradu.
8) za všech okolností usiluji, abych rozpoznal své osobní problémy, které mohou narušit, být v rozporu
nebo negativně ovlivnit můj výkon v koučování nebo mé profesní vztahy. Okamžitě vyhledám
odpovídající odbornou pomoc a učiním příslušná opatření. Pokud to budou skutečnosti a okolnosti
vyžadovat, zvážím, zda je vhodné pozastavit nebo ukončit mé koučovací vztah/y.
9) jsem si vědom, že Etický kodex se vztahuje ke klientům koučování, studentům, mentorovaným a
supervidovaným osobám.
10) své výzkumy vedu a zaznamenávám kompetentně, poctivě a v rámci uznávaných vědeckých
standardů a příslušných pokynů. Výzkumy provádím po dohodě a se souhlasem zúčastněných
a způsobem, který chrání účastníky od jakékoliv možné škody. Veškerá výzkumná činnost je prováděna
způsobem, který je v souladu se všemi platnými zákony země, ve které se výzkum provádí.
11) udržuji, uchovávám a likviduji veškeré záznamy, včetně elektronických souborů a komunikací,
vytvořené během mého koučování, takovým způsobem, který zaručuje důvěrnost, bezpečnost a ochranu
soukromí a je v souladu s platnými zákony a dohodami.
12) používám kontaktní informace členské základny ICF (e-mailové adresy, telefonní čísla atd.) pouze
způsobem a v rozsahu schváleném ICF.

##  Oddíl 2: Střet zájmů
### Jako kouč
13) vědomě předcházím střetu zájmů, potenciálnímu i skutečnému. Otevřeně o takovém konfliktu
informuji, a pokud nastane, nabídnu svoje odstoupení.
14) vyjasním role pro interní kouče. Stanovím hranice a se zúčastněnými stranami přezkoumám možné
střety zájmů, které by se mohly objevit mezi koučováním a jejich dalšími činnostmi.
15) informuji klienta i objednatele o možných odměnách od třetích stran, které mohu obdržet
na základě předání doporučení dalších služeb klientovi.
16) respektuji nestranný vztah mezi koučem a klientem bez ohledu na formu odměny.

## Oddíl 3: Profesionální chování s klienty
### Jako kouč
17) pravdivě informuji klienty, potenciální klienty i objednatele o potenciální hodnotě koučovacího
procesu i o hodnotě práce kouče.
18) na úvodním setkání nebo před ním vysvětluji klientovi a objednateli, aby rozuměli co nejlépe, jaká je
podstata koučování, jaký je jeho přínos a limity, podstata a omezení zachování mlčenlivosti, finanční
ujednání a všechny ostatní podmínky koučovací dohody.
19) mám jasnou dohodu o koučovacích službách s mými klienty a objednavateli před začátkem
koučovacího vztahu a tuto dohodu dodržuji. Dohoda musí obsahovat role, odpovědnosti a práva všech
zúčastněných stran.
20) jsem si vědom své zodpovědnosti za stanovení jasných, vhodných a kulturně citlivých hranic, které
řídí vzájemnou komunikaci, fyzický kontakt a podobně, jež mohu mít s mými klienty nebo zadavateli.
21) se vyhnu jakémukoli sexuálnímu nebo romantickému vztahu se stávajícími klienty nebo
objednavateli či studenty, mentorovanými nebo supervidovanými osobami. Abych zajistil celkově
bezpečné prostředí, budu dávat pozor na možnost případné sexuální intimity mezi zúčastněnými
stranami, včetně mého pomocného personálu a / nebo asistentů a učiním příslušné kroky k řešení
problému nebo zrušení koučovacího vztahu.
22) respektuji právo klienta ukončit koučovací vztah kdykoli během procesu v souladu s ustanoveními
dohody. Také nadále pozorně sleduji, dochází-li ke změně následkem koučovacího vztahu.
23) jestliže jsem přesvědčen, že by klientovi nebo objednateli lépe prospěl jiný kouč nebo způsob,
podporuji klienta nebo objednavatele, aby udělal změnu a pokud to bude nezbytné nebo vhodné,
navrhnu mému klientovi vyhledat služby dalších odborníků.

## Oddíl 4: Zachování mlčenlivosti / Soukromí
### Jako kouč
24) dodržuji nejpřísnější úroveň zachování mlčenlivosti se všemi klienty a objednavateli, pokud není její
porušení požadováno zákonem.
25) stanovím jednoznačně, jakým způsobem budou informace z koučování sdělovány mezi koučem,
klientem a objednavatelem.
26) stanovuji jednoznačně, kdy pro klienta i objednavatele, studenta, mentorovaného nebo
supervidovanou osobu, já v roli kouče, mentora kouče, trenéra nebo supervizora koučování, nemohu
dodržet pravidlo mlčenlivosti (např. nezákonná činnost, platný soudní příkaz nebo předvolání,
bezprostřední riziko ohrožení sebe nebo ostatních atd.). Zároveň se ujistím, že klient i objednavatel,
student, vedený člen týmu nebo supervidovaný dobrovolně a vědomě písemně souhlasí s tímto
omezením mlčenlivosti. Tam, kde je důvod se domnívat, že nastala jedna z výše uvedených okolností,
musím informovat příslušné úřady.
27) vyžaduji, aby všichni, kteří se mnou spolupracují při podpoře mých klientů, dodržovali Etický kodex
ICF, číslo 26, oddíl 4, Zachování mlčenlivosti / Soukromí a všechny ostatní části Etického kodexu, které by
mohly být použitelné.
Oddíl 5: Další rozvoj
Jako kouč
28) se zavazuji, že budu pokračovat v neustálém rozvoji mých profesních dovedností.

##  Část třetí: Etický slib ICF
Jako kouč ICF beru na vědomí a souhlasím, že budu ctít svoje etické a právní závazky vůči mým klientům
a objednavatelům, kolegům a široké veřejnosti. Slibuji, že budu jednat v souladu s Etickým kodexem ICF
a využívat tyto standardy se všemi, které koučuji, učím, mentoruji nebo superviduji.
Pokud poruším tento etický slib nebo jakoukoli část Etického kodexu ICF, souhlasím, že mě ICF může,
podle svého výhradního uvážení, vést k zodpovědnosti. Dále souhlasím s tím, že moje odpovědnost vůči
ICF za jakékoli porušení může zahrnovat sankce, jako je ztráta mého členství v ICF a / nebo mojí ICF
certifikace.